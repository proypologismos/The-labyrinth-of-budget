Ο λαβύρινθος του προϋπολογισμού

Πρόκειται για εκπαιδευτικό παιχνίδι με θέμα τον κρατικό προϋπολογισμό, δημιουργήθηκε στο H5P με τη μορφή του σεναρίου διακλάδωσης (Branching Scenario) και τη συμβολή του Pixton (pixton.com) στο πλαίσιο του μαθήματος "Οικονομία» της Γ' Λυκείου.
Σκοπός του OER είναι να βοηθήσει μαθητές και μαθήτριες με παιγνιώδη τρόπο, να γνωρίσουν τον κρατικό προϋπολογισμό, να κατανοήσουν την σημασία του και τους λόγους που επιβάλλουν στην εκάστοτε περίπτωση το κατάλληλο είδος προϋπολογισμού 
Είναι αναρτημένο στο GitHub  στο link https://github.com/proypologismos/The-labyrinth-of-budget και στην πλατρφόρμα e-me στο link https://shorturl.at/fhjQ4
Μέσα από μια διαδικασία ενός σεναρίου διακλάδωσης και με τη χρήση κόμιξ, ο/η μαθητής/τρια καλείται, αφού έχει λάβει τις κατάλληλες πληροφορίες να πάρει αποφάσεις σχετικά με τον κρατικό προϋπολογισμό, το είδος του, τη σύνταξη του κτλ. Να δοκιμάσει δηλαδή διαφορετικούς τρόπους επίλυσης ενός προβλήματος, προκειμένου αφενός να μάθει αφετέρου να εξασκηθεί σε αυτά που έχει μάθει.
Το παιχνίδι αρχίζει με την ανάγκη σύνταξης του προϋπολογισμού και την παροχή των απαραίτητων πληροφοριών και ο/η μαθητής/τρια καλείται να αποφασίσει αιτιολογημένα για το είδος του προϋπολογισμού. 
Σκοπός είναι η αναγνώριση της σημασίας του κρατικού προϋπολογισμού και η ανάπτυξη ικανοτήτων επιλογής είδους προϋπολογισμού κατάλληλο για συγκεκριμένες οικονομίες. Μέσα από τα διλλήματα που τίθενται ο/η μαθητής/τρια οδηγείται σταδιακά στην κατάκτηση της γνώσης.
Το αντικείμενο προσφέρεται ιδιαίτερα για διαφοροποιημένη διδασκαλία, δεδομένου ότι κάθε μαθητής/τρια μπορεί να προχωρήσει με τον δικό του ρυθμό, ενώ υπάρχει ακουστική υποβοήθηση για άτομα με προβλήματα όρασης.
Χρησιμοποιήθηκε το σενάριο διακλάδωσης γιατί δίνει τη δυνατότητα στον δημιουργό να παρουσιάζει στους/στις μαθητές/τριες διαδραστικό περιεχόμενο και ποικίλες επιλογές. Οι επιλογές που κάθε φορά κάνουν οι μαθητές/τριες καθορίζουν το επόμενο περιεχόμενο που θα δουν. Το σενάριο διακλάδωσης χρησιμοποιείται για τη δημιουργία διλημμάτων, σοβαρών παιχνιδιών και διαφοροποιημένης διδασκαλίας, όπου ο/η μαθητής/τρια μπορεί να μαθαίνει με το δικό του ρυθμό. Στο σενάριο διακλάδωσης, ο/η μαθητής/τρια κατέχει πρωταγωνιστικό ρόλο σε μια ιστορία και καλείται να πάρει μέρος σε αυτή. Αρχικά, δίνεται η κατάσταση, και καλούνται οι μαθητές/τριες να επιλέξουν τι θα έκαναν εάν ήταν στη θέση του/της πρωταγωνιστή/τριας. Στη συνέχεια εμφανίζεται η κατάσταση η οποία βασίζεται στην απάντησή που έδωσαν. Με τον τρόπο αυτόν δημιουργείται μια διακλάδωση. Τα σενάρια διακλάδωσης παρέχουν ένα ρεαλιστικό πλαίσιο εφαρμογής δεξιοτήτων ή γνώσεων, προσφέροντας επιπλέον συναισθηματική εμπλοκή για τον/την μαθητή/τρια. 
Επιπλέον το σενάριο διακλάδωσης ενισχύει τα κίνητρα μάθησης δημιουργώντας ενδιαφέρουσες εμπειρίες στους/στις μαθητές/τριες. Ακόμα τους δίνει τη δυνατότητα να δοκιμάσουν διαφορετικούς τρόπους επίλυσης ενός συγκεκριμένου προβλήματος, γεγονός που αυξάνει την ικανότητά τους να λαμβάνουν αποφάσεις και να λύνουν προβλήματα. Επιπρόσθετα τα μαθησιακά αποτελέσματα που έχουν τεθεί, προωθούνται ζητώντας από τους μαθητές να εξασκήσουν αυτό που έχουν μάθει. 
Έχει αποδειχθεί ότι αποτελεί εξαιρετική προσέγγισης της εκπαιδευτικής διεργασίας η μάθηση βάσει σεναρίων, καθώς δίνει τη δυνατότητα στους/στις μαθητές/τριες να εφαρμόζουν γνώσεις και δεξιότητες για να λύσουν ένα πρόβλημα που αντιμετωπίζουν στον πραγματικό κόσμο. 
Το συγκεκριμένο εκπαιδευτικό παιχνίδι (σενάριο διακλάδωσης) αξιοποιεί τις δυνατότητες του H5P καθώς και του Pixton (pixton.com), το οποίο επιτρέπει με σχετικά απλό και κατανοητό τρόπο τη δημιουργία παιχνιδιών, βίντεο, διαδραστικών βίντεο κτλ. 
Το παιχνίδι αποσκοπεί στην αξιοποίησή του στην τάξη στο μάθημα της Οικονομίας της Γ΄ Λυκείου στο συγκεκριμένο Κεφάλαιο του Κρατικού Προϋπολογισμού, προκειμένου να συμβάλει στην αποτελεσματική μάθηση κατά την εκπαιδευτική διεργασία.
